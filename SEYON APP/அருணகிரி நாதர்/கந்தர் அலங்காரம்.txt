1.  பேற்றைத் தவம்

பேற்றைத் தவம் சற்றும் இல்லாத என்னைப் பிரபஞ்சம் என்னும்
   சேற்றைக் கழிய வழிவிட்டவா! செம் சடா அடவிமேல்
      ஆற்றைப் பணியை இதழியைத் தும்பையை அம்புலியின்
         கீற்றைப் புனைந்த பெருமான் குமாரன் கிருபாகரனே.



2.  அழித்துப் பிறக்க

அழித்துப் பிறக்கவொட்டா அயில் வேலன் கவியை அன்பால்
   எழுத்துப்பிழை அறக் கற்கின்றிலீர் எரி மூண்டது என்ன
      விழித்துப் புகை எழப் பொங்கு வெம் கூற்றன் விடும் கயிற்றால்
         கழுத்தில் சுருக்கிட்டு இழுக்கும் அன்றோ கவி கற்கின்றதே.



3.  தேர் அணி இட்டு

தேர் அணி இட்டு புரம் எரித்தான் மகன் செம் கையில் வேல்
   கூர் அணி இட்டு அணுவாகிக் கிரௌஞ்சம் குலைந்து அரக்கர்
      நேர் அணி இட்டு வளைந்த கடகம் நெளிந்தது சூர்ப்
         பேர் அணி கெட்டது தேவேந்திர லோகம் பிழைத்ததுவே.



4.  ஓர ஒட்டார்

ஓர ஒட்டார், ஒன்றை உன்ன ஒட்டார், மலர் இட்டு உனது தாள்
   சேர ஒட்டார் ஐவர்; செய்வது என் யான்? சென்று தேவர் உய்யச்
      சோர நிட்டூரனை சூரனை கார் உடல் சோரி கக்கக்
         கூர கட்டாரி இட்டு ஓர் இமைப் போதினில் கொன்றவனே!



5.  திருந்த அம்

திருந்த அம் புவனங்கள் ஈன்ற பொற்பாவை திருமுலைப்பால்
   அருந்திச் சரவணப் பூந்தொட்டில் ஏறி அறுவர் கொங்கை
      விரும்பிக் கடல் அழக் குன்று அழச் சூர் அழ விம்மி அழுங்
         குருந்தைக் குறிஞ்சிக் கிழவன் என்று ஓதும் குவலயமே.



6.  பெரும் பைம்

பெரும் பைம் புனத்தினுள் சிறு ஏனல் காக்கின்ற பேதை கொங்கை
   விரும்பும் குமரனை மெய் அன்பினால் மெல்லமெல்ல உள்ள
      அரும்பும் தனி பரம ஆநந்தம் தித்தித்து அறிந்த அன்றே
         கரும்பும் துவர்த்து செம் தேனும் புளித்து அறக் கைத்ததுவே.



7.  சளத்தில் பிணிபட்டு

சளத்தில் பிணிபட்டு அசட்டுக் கிரியைக்குள் தவிக்கும் என்றன்
   உளத்தில் பிரமத்தைத் தவிர்ப்பாய்; அவுணர் உரத்து உதிரக்
      குளத்தில் குதித்துக் குளித்துக் களித்துக் குடித்து வெற்றிக்
         களத்தில் செருக்கிக் கழுதாட வேல் தொட்ட காவலனே!



8.   ஒளியில் விளைந்த

ஒளியில் விளைந்த உயர் ஞான பூதரத்து உச்சியின் மேல்
   அளியில் விளைந்தது ஓர் ஆநந்தத் தேனை அநாதியிலே
      வெளியில் விளைந்த வெறும் பாழைப் பெற்ற வெறும் தனியைத்
         தெளிய விளம்பியவா! முகம் ஆறுடைத் தேசிகனே!



9.  தேன் என்று

தேன் என்று பாகு என்று உவமிக்க ஒணா மொழித் தெய்வவள்ளி
   கோன் அன்று எனக்கு உபதேசித்தது ஒன்று உண்டு கூறவன்றோ
      வான் அன்று, கால் அன்று, தீ அன்று, நீர் அன்று, மண்ணும் அன்று,
         தான் அன்று, நான் அன்று, அசரீரி அன்று, சரீரி அன்றே.



10. சொல்லுகைக்கு இல்லை

சொல்லுகைக்கு இல்லை என்று எல்லாம் இழந்து சும்மா இருக்கும்
   எல்லையுள் செல்ல எனை விட்டவா இகல் வேலன் நல்ல
      கொல்லியைச் சேர்க்கின்ற சொல்லியைக் கல்வரைக் கொவ்வைச் செவ்வாய்
         வல்லியைப் புல்கின்ற மால்வரைத் தோள் அண்ணல் வல்லபனே.



11. குசை நெகிழா

குசை நெகிழா வெற்றி வேலோன் அவுணர் குடர் குழம்பக்
   கசையிடு வாசி விசைகொண்ட வாகனப் பீலியின் கொத்து
      அசைபடு கால்பட்டு அசைந்தது மேரு அடியில் எண்-
         திசைவரை தூள்பட்ட அத்தூளின் வாரி திடர்பட்டது.



12.  படைபட்ட வேலவன்

படைபட்ட வேலவன்பால் வந்த வாகைப் பதாகை என்னும்
   தடைபட்ட சேவல் சிறகடிக்கொள்ளச் சலதி கிழிந்து
      உடைபட்டது அண்ட கடாகம் உதிர்ந்தது உடுபடலம்
         இடைப்பட்ட குன்றமும் மாமேரு வெற்பும் இடிபட்டவே.



13.  ஒருவரைப் பங்கில்

ஒருவரைப் பங்கில் உடையாள் குமாரனுடை மணிசேர்
   திருவரைக் கிண்கிணி ஓசைபடத் திடுக்கிட்டு அரக்கர்
      வெருவரத் திக்குச் செவிடுபட்டு எட்டு வெற்பும் கனகப்
         பருவரைக் குன்றும் அதிர்ந்தன தேவர் பயம் கெட்டதே.



14.  குப்பாச வாழ்க்கை

குப்பாச வாழ்க்கையுள் கூத்தாடும் ஐவரில் கொட்பு அடைந்த
   இப்பாச நெஞ்சனை ஈடேற்றுவாய் இருநான்கு வெற்பும்
      அப்பாதியாய் விழ மேரும் குலுங்க விண்ணாரும் உய்யச்
         சப்பாணிகொட்டியகை ஆறுஇரண்டு உடைச் சண்முகனே.



15.  தாவடி ஓட்டு

தாவடி ஓட்டு மயிலும் தேவர் தலையிலும் என்
   பா அடி ஏட்டிலும் பட்டது அன்றோ? படி மாவலிபால்
      மூ அடி கேட்டு அன்று மூதுஅண்டம் கூட முகடுமுட்டச்
         சேவடி நீட்டும் பெருமான் மருகன் தன் சிற்றடியே.



16.  தடுங்கோள் மனத்தை

தடுங்கோள் மனத்தை விடுங்கோள் வெகுளியைத் தானம் என்றும்
   இடுங்கோள் இருந்தபடி இருங்கோள் எழு பாரும் உய்யக்
      கொடும் கோபச் சூர்உடன் குன்றம் திறக்கத் தொளைக்க வைவேல்
         விடும் கோன் அருள்வந்து தானே உமக்கு வெளிப்படுமே.



17.  வேத ஆகம

வேத ஆகம சித்ர வேலாயுதன் வெட்சிபூத்த தண்டைப்
   பாத அரவிந்தம் அரண் ஆக அல்லும் பகலும் இல்லாச்
      சூதானது அற்ற வெளிக்கே ஒளித்துச் சும்மா இருக்கப்
         போதாய் இனி மனமே தெரியாத ஒரு பூதருக்குமே.



18.  வையின் கதிர்

வையின் கதிர் வடிவேலோனை வாழ்த்தி வறிஞர்க்கு என்றும்
   நொய்யின் பிளவு அளவேனும் பகிர்மின்கள் நுங்கட்கு இங்ஙன்
      வெய்யிற்கு ஒதுங்க உதவா உடம்பின் வெறுநிழல்போல்
         கையில் பொருளும் உதவாது காணும் கடைவழிக்கே.



19.  சொன்ன கிரௌஞ்ச

சொன்ன கிரௌஞ்சகிரி ஊடுருவ தொளைத்த வை வேல்
   மன்ன கடம்பின் மலர்மாலை மார்ப, மௌனத்தை உற்று
      நின்னை உணர்ந்துஉணர்ந்து எல்லாம் ஒருங்கிய நிர்க்குணம்பூண்டு
         என்னை மறந்து இருந்தேன் இறந்தேவிட்டது இவ்வுடம்பே.



20.  கோழிக்கொடியன்

கோழிக்கொடியன் அடிபணியாமல் குவலயத்தே
   வாழக் கருதும் மதியிலிகாள் உங்கள் வல்வினைநோய்
      ஊழின் பெருவலி உண்ண ஒட்டாது உங்கள் அத்தம் எல்லாம்
         ஆழப்புதைத்து வைத்தால் வருமோ நும் அடிப் பிறகே?



21.  மரண ப்ரமாதம்

மரண ப்ரமாதம் நமக்குக் இல்லை ஆம் என்றும் வாய்த்த துணை
   கிரணக்கலாபியும் வேலும் உண்டே; கிண்கிணி முகுள
      சரண ப்ரதாப, சசிதேவி மங்கல்ய தந்துரக்ஷ
         ஆபரண கிருபாகர, ஞானாகர, சுர பாஸ்கரனே.



22.  மொய் தார் அணி

மொய் தார் அணி குழல் வள்ளியை வேட்டவன், முத்தமிழால்
   வைதாரையும் அங்கு வாழவைப்போன், வெய்ய வாரணம் போல்
      கைதான் இருபது உடையான் தலை பத்தும் கத்தரிக்க
         எய்தான் மருகன், உமையாள் பயந்த இலஞ்சியமே.



23.  தெய்வத் திருமலை

தெய்வத் திருமலைச் செங்கோட்டில் வாழும் செழும் சுடரே
   வை வைத்த வேற்படை வானவனே மறவேன் உனை நான்
      ஐவர்க்கு இடம்பெற கால் இரண்டு ஓட்டி அதில் இரண்டு
         கைவைத்த வீடு குலையும் முன்னே வந்து காத்தருளே.



24.  கின்னம் குறித்து

கின்னம் குறித்து அடியேன் செவி நீ அன்று கேட்கச்சொன்ன
   குன்னம் குறிச்சி வெளியாக்கிவிட்டது கோடுகுழல்
      சின்னம் குறிக்கக் குறிஞ்சிக் கிழவர் சிறுமிதனை
         முன்னம் குறிச்சியில் சென்று கல்யாணம் முயன்றவனே.



25.  தண்டாயுதமும்

தண்டாயுதமும் திரிசூலமும் விழத் தாக்கி உன்னைத்
   திண்டாட வெட்டி விழவிடுவேன் செந்தில் வேலனுக்குத்
      தொண்டாகிய என் 'அவிரோத ஞானச்சுடர் வடிவாள்'
         கண்டாயடா அந்தகா? வந்துபார் சற்று என் கைக்கு எட்டவே!



26.  நீலச் சிகண்டியில்

நீலச் சிகண்டியில் ஏறும் பிரான் எந்தநேரத்திலும்
   கோலக் குறத்தியுடன் வருவான் குருநாதன் சொன்ன
      சீலத்தை மெள்ளத் தெளிந்து அறிவார் சிவயோகிகளே
         காலத்தை வென்று இருப்பார்; மரிப்பார் வெறும் கர்மிகளே.



27.  ஓலையும் தூதரும்

ஓலையும் தூதரும் கண்டு திண்டாடல் ஒழித்து எனக்குக்
   காலையும் மாலையும் முன்னிற்குமே கந்தவேள் மருங்கில்
      சேலையும் கட்டிய சீராவும் கையில் சிவந்த செச்சை
         மாலையும் சேவல் பதாகையும் தோகையும் வாகையுமே.



28.  வேலே விளங்கும்

வேலே விளங்கும் கையான் செய்ய தாளினில் வீழ்ந்து இறைஞ்சி
   மாலே கொள இங்ஙன் காண்பது அல்லால் மனம் வாக்குச் செய-
      லாலே அடைதற்கு அரிதாய் அரு உருவாகி ஒன்று
         போலே இருக்கும் பொருளை எவ்வாறு புகல்வதுவே?



29.  கடத்தில் குறத்தி

கடத்தில் குறத்தி பிரான் அருளால் கலங்காத சித்தம்
   திடத்தின் புணை என யான் கடந்தேன் சித்ரமாதர் அல்குல்
      படத்தில் கழுத்தில் பழுத்த செவ்வாயில் பணையில் உந்தித்
         தடத்தில் தனத்தில் கிடக்கும் வெம் காம சமுத்திரமே.



30.  பால் என்பது மொழி

பால் என்பது மொழி, பஞ்சு என்பது பதம், பாவையர் கண்
   சேல் என்பது ஆகத் திரிகின்ற நீ செந்திலோன் திருக்கை
      வேல் என்கிலை கொற்ற மயூரம் என்கிலை வெட்சித் தண்டைக்
         கால் என்கிலை மனமே எங்ஙனே முத்தி காண்பதுவே?



31.  பொக்கக் குடிலில்

பொக்கக் குடிலில் புகுதா வகை புண்டரீகத்தினும்
   செக்கச் சிவந்த கழல் வீடுதந்து அருள்; சிந்து வெந்து
      கொக்குத் தறிபட்டு எறிபட்டு உதிரம் குமுகுமு எனக்
         கக்கக் கிரி உருவக் கதிர்வேல் தொட்ட காவலனே.



32.  கிளைத்துப் புறப்பட்ட

கிளைத்துப் புறப்பட்ட சூர் மார்புடன் கிரி ஊடுருவத்
   தொளைத்துப் புறப்பட்ட வேல் கந்தனே, துறந்தோர் உளத்தை
      வளைத்துப் பிடித்துப் பதைக்கப் பதைக்க வதைக்கும் கண்ணார்க்கு
         இளைத்துத் தவிக்கின்ற என்னை எந்நாள் வந்து இரட்சிப்பையே?



33.  முடியாப் பிறவி

முடியாப் பிறவிக் கடலில் புகார், முழுதும் கெடுக்கும்
   மிடியால் படியில் விதனப்படார், வெற்றிவேல் பெருமாள்
      அடியார்க்கு நல்ல பெருமாள் அவுணர் குலம் அடங்கப்
         பொடியாக்கிய பெருமாள் திருநாமம் புகல்பவரே.



34.  பொட்டாக வெற்பை

பொட்டுஆக வெற்பைப் பொருத கந்தா, தப்பிப் போனது ஒன்றற்கு
   எட்டாத ஞானகலை தருவாய்; இரும் காம விடாய்ப்
      பட்டார் உயிரைத் திருகிப் பருகிப் பசிதணிக்கும்
         கட்டாரி வேல்விழியார் வலைக்கே மனம் கட்டுண்டதே.



35.  பத்தித் துறை

பத்தித் துறை இழிந்து ஆநந்தவாரி படிவதினால்
   புத்தித் தரங்கம் தெளிவது என்றோ? பொங்கு வெம் குருதி
      மெத்திக் குதிகொள்ள வெம் சூரனை விட்ட சுட்டியிலே
         குத்தித் தரம்கொண்டு அமராவதி கொண்ட கொற்றவனே.



36.  சுழித்து ஓடும் ஆற்றில்

சுழித்து ஓடும் ஆற்றில் பெருக்கு ஆனது செல்வம் துன்பம் இன்பம்
   கழித்து ஓடுகின்றது எக்காலம் நெஞ்சே? கரிக்கோட்டு முத்தைக்
      கொழித்து ஓடும் காவிரிச் செங்கோடன் என்கிலை; குன்றம் எட்டும்
         கிழித்து ஓடும் வேல் என்கிலை; எங்ஙனே முத்தி கிட்டுவதே?



37.  கண்டு உண்ட

கண்டு உண்ட சொல்லியர் மெல்லியர் காமக்கலவிக் கள்ளை
   மொண்டு உண்டு அயர்கினும் வேல் மறவேன் முது கூளித் திரள்
      டுண்டுண் டுடுடுடு டூடூ டுடுடுடு டுண்டு டுண்டு
         டிண்டிண் டெனக் கொட்டி ஆட வெம் சூர்க் கொன்ற ராவுத்தனே.



38.  நாள் என் செயும்

நாள் என் செயும்? வினைதான் என் செயும்? எனை நாடி வந்த
   கோள் என் செயும்? கொடும் கூற்று என் செயும்? குமரேசர் இரு
      தாளும் சிலம்பும் சதங்கையும் தண்டையும் சண்முகமும்
         தோளும் கடம்பும் எனக்கு முன்னே வந்து தோன்றிடினே.



39.  உதித்து ஆங்கு

உதித்து ஆங்கு உழல்வதும் சாவதும் தீர்த்து எனை உன்னில் ஒன்றா
   விதித்து ஆண்டு அருள்தரும் காலம் உண்டோ வெற்பு நட்டு உரக-
      பதித் தாம்பு வாங்கி நின்று அம்பரம் பம்பரம் பட்டு உழல
         மதித்தான் திருமருகா மயில் ஏறிய மாணிக்கமே.



40.  சேல் பட்டு

சேல் பட்டு அழிந்தது செந்தூர் வயல் பொழில் தேம் கடம்பின்
   மால் பட்டு அழிந்தது பூங்கொடியார் மனம் மா மயிலோன்
      வேல் பட்டு அழிந்தது வேலையும் சூரனும் வெற்பும் அவன்
         கால் பட்டு அழிந்தது இங்கு என் தலைமேல் அயன் கையெழுத்தே.



41.  பாலே அனைய

பாலே அனைய மொழியார்தம் இன்பத்தைப்பற்றி என்றும்
   மாலே கொண்டு உய்யும் வகை அறியேன் மலர்த்தாள் தருவாய்
      காலே மிக உண்டு காலே இலாத கணபணத்தின்
         மேலே துயில்கொள்ளும் மாலோன் மருக செவ் வேலவனே.



42.  நிணம் காட்டும்

நிணம் காட்டும் கொட்டிலைவிட்டு ஒரு வீடு எய்தி நிற்க நிற்கும்
   குணம் காட்டி ஆண்ட குருதேசிகன் அம் குறச் சிறுமான்
      பணம் காட்டு அல்குற்கு உருகும் குமரன் பத அம்புயத்தை
         வணங்காத்தலை வந்து இது எங்கே எனக்கு இங்ஙன் வாய்த்ததுவே?



43.  கவியால் கடல்

கவியால் கடல் அடைத்தோன் மருகோனைக் கணபணக் கட்-
   செவியால் பணிஅணி கோமான் மகனைத் திறல் அரக்கர்
      புவிஆர்ப்பு எழத் தொட்ட போர்வேல் முருகனைப்போற்றி அன்பால்
         குவியாக் கரங்கள் வந்து எங்கே எனக்கு இங்ஙன் கூடியவே.



44.  தோலால் சுவர்

தோலால் சுவர் வைத்து நாலாறு காலில் சுமத்தி இரு
   காலால் எழுப்பி வளைமுதுகு ஓட்டி கைநாற்றி நரம்-
      பால் ஆர்க்கை இட்டு தசைகொண்டு மேய்ந்த அகம்பிரிந்தால்
         வேலால் கிரி தொளைத்தோன் இருதாளன்றி வேறில்லையே.



45.  ஒரு பூதரும்

'ஒரு பூதரும் அறியாத் தனி வீட்டில் உரை உணர்வு அற்று
   இரு பூத வீட்டில் இராமல்' என்றான் இருகோட்டு ஒருகைப்
      பொரு பூதரம் உரித்து ஏகாசம் இட்ட புராந்தகற்குக்
         குரு, பூதவேலவன் நிட்டூர சூர குல அந்தகனே.



46.  நீ ஆன ஞான

நீ ஆன ஞான விநோதம் தனை என்று நீ அருள்வாய்
   சேய் ஆன வேல் கந்தனே செந்திலாய் சித்ர மாதர் அல்குல்
      தோயா உருகிப் பருகிப் பெருகித் துவளும் இந்த
         மாயா விநோத மனோ துக்கமானது மாய்வதற்கே?



47.  பத்தித் திருமுகம்

பத்தித் திருமுகம் ஆறுடன் பன்னிரு தோள்களுமாய்த்
   தித்தித்து இருக்கும் அமுது கண்டேன் செயல் மாண்டு அடங்கப்
      புத்திக் கமலத்து உருகிப் பெருகிப் புவனம் எற்றித்
         தத்திக் கரைபுரளும் பரம ஆனந்த சாகரத்தே.



48.  புத்தியை வாங்கி

புத்தியை வாங்கி நின் பாத அம்புயத்தில் புகட்டி அன்பாய்
   முத்தியை வாங்க அறிகின்றிலேன் முது சூர் நடுங்கச்
      சத்தியை வாங்கத் தரமோ குவடு தவிடுபடக்
         குத்திய காங்கேயனே வினையேனுக்கு என் குறித்தனையே?



49.  சூரில் கிரியில்

சூரில் கிரியில் கதிர் வேல் எறிந்தவன் தொண்டர்குழாம்
   சாரின் கதி அன்றி வேறிலை காண் தண்டு தாவடி போய்த்
      தேரில் கரியில் பரியில் திரிபவர் செல்வம் எல்லாம்
         நீரில் பொறி என்று அறியாத பாவி நெடு நெஞ்சமே.



50.  படிக்கும் திருப்புகழ்

படிக்கும் திருப்புகழ் போற்றுவன்; கூற்றுவன் பாசத்தினால்
   பிடிக்கும்பொழுது வந்து 'அஞ்சல்' என்பாய், பெரும்பாம்பில் நின்று
      நடிக்கும் பிரான் மருகா, கொடும் சூரன் நடுங்க வெற்பை
         இடிக்கும் கலாபத் தனிமயில் ஏறும் இராவுத்தனே.



51.  மலை ஆறு கூறு

மலை ஆறு கூறு எழ வேல்வாங்கினானை வணங்கி அன்பின்
   நிலையான மாதவம் செய்குமின் நும்மை நேடிவரும்
      தொலையா வழிக்குப் பொதிசோறும் உற்றதுணையும் கண்டீர்
         இலையாயினும் வெந்தது ஏதாயினும் பகிர்ந்து ஏற்றவர்க்கே.



52.  சிகர அத்ரி கூறு

சிகர அத்ரி கூறு இட்ட வேலும் செம் சேவலும் செந்தமிழால்
   பகர் ஆர்வம் ஈ பணி பாச சங்க்ராம பணா மகுட
      நிகராட்சம் பட்ச பட்சி துரங்க ந்ருப குமரா
         குக ராட்சச பட்ச விட்சோப தீர குணதுங்கனே.



53.  வேடிச்சி கொங்கை

வேடிச்சி கொங்கை விரும்பும் குமரனை மெய் அன்பினால்
   பாடிக் கசிந்து உள்ளபோதே கொடாதவர் பாதகத்தால்
      தேடிப்புதைத்துத் திருட்டில் கொடுத்துத் திகைத்து இளைத்து
         வாடிக் கிலேசித்து வாழ்நாளை வீணுக்கு மாய்ப்பவரே.



54.  சாகைக்கும் மீண்டு

சாகைக்கும் மீண்டு பிறக்கைக்கும் அன்றி தளர்ந்தவர்க்கு ஒன்று
   ஈகைக்கு எனை விதித்தாய் இலையே! 'இலங்காபுரிக்குப்
      போகைக்கு நீ வழி காட்டு' என்று போய்க்கடல் தீக்கொளுந்த
         வாகைச்சிலை வளைத்தோன் மருகா மயில்வாகனனே.



55.  ஆங்காரமும் அடங்கார்

ஆங்காரமும் அடங்கார் ஒடுங்கார் பரம ஆநந்தத்தே
   தேங்கார் நினைப்பு மறப்பும் அறார் தினைப்போது அளவும்
      ஓங்காரத்து உள் ஒளிக்கு உள்ளே முருகன் உருவம் கண்டு
         தூங்கார் தொழும்பு செய்யார் என் செய்வார் யமதூதருக்கே?



56.  கிழியும்படி அடல்

கிழியும்படி அடல் குன்று எறிந்தோன் கவி கேட்டு உருகி
   இழியும் கவி கற்றிடாது இருப்பீர்; எரிவாய் நரகக்
      குழியும் துயரும் விடாய்ப்படக் கூற்றுவன் ஊர்க்குச் செல்லும்
         வழியும் துயரும் பகரீர் பகரீர் மறந்தவர்க்கே.



57.  பொரு பிடியும்

பொரு பிடியும் களிறும் விளையாடும் புனச்சிறுமான்
   தரு பிடி காவல் சண்முகவா எனச் சாற்றி நித்தம்
      இருபிடி சோறு கொண்டு இட்டு உண்டு இருவினையோம் இறந்தால்
         ஒருபிடி சாம்பரும் காணாது மாய உடம்பு இதுவே.



58.  நெற்றாப் பசுங்கதிர்

நெற்றாப் பசுங்கதிர் செவ் ஏனல் காக்கின்ற நீலவள்ளி
   முற்றாத்தனத்திற்கு இனிய பிரான் இக்கு முல்லையுடன்
      பற்றாக்கையும் வெந்து சங்க்ராம வேளும் படவிழியால்
         செற்றார்க்கு இனியான் தேவேந்திரலோக சிகாமணியே.



59.  பொங்கு ஆர வேலை

பொங்கு ஆர வேலையில் வேலை விட்டோன் அருள்போல் உதவ
   எங்கு ஆயினும் வரும் ஏற்பவர்க்கு இட்டது இடாமல் வைத்த
      வங்காரமும் உங்கள் சிங்கார வீடும் மடந்தையரும்
         சங்காதமோ, கெடுவீர், உயிர்போம் அத்தனிவழிக்கே?



60.  சிந்திக்கிலேன்

சிந்திக்கிலேன் நின்று சேவிக்கிலேன் தண்டைச் சிற்றடியை
   வந்திக்கிலேன் ஒன்றும் வாழ்த்துகிலேன் மயில்வாகனனைச்
      சந்திக்கிலேன் பொய்யை நிந்திக்கிலேன் உண்மை சாதிக்கிலேன்
         புந்திக் கிலேசமும் காயக்கிலேசமும் போக்குதற்கே.



61.  வரை அற்று

வரை அற்று அவுணர் சிரம் அற்று வாரிதி வற்றச் செற்ற
   புரை அற்ற வேலவன் போதித்தவா பஞ்சபூதமும் அற்று
      உரை அற்று உணர்வு அற்று உடலற்று உயிரற்று உபாயம் அற்று
         கரையற்று இருளற்று எனதற்று இருக்கும் அக்காட்சியதே.



62.  ஆலுக்கு அணிகலம்

ஆலுக்கு அணிகலம் வெண்தலைமாலை அகிலம் உண்ட
   மாலுக்கு அணிகலம் தண் அம் துழாய் மயிலேறும் ஐயன்
      காலுக்கு அணிகலம் வானோர் முடியும் கடம்பும் கையில்
         வேலுக்கு அணிகலம் வேலையும் சூரனும் மேருவுமே.



63.  பாதித் திருவுரு

பாதித் திருவுரு பச்சென்றவர்க்குத் தன்பாவனையைப்
   போதித்த நாதனைப் போர்வேலனைச் சென்று போற்றி உய்யச்
      சோதித்த மெய்யன்பு பொய்யோ? அழுது தொழுது உருகிச்
         சாதித்த புத்தி வந்து எங்கே எனக்கு இங்ஙன் சந்தித்ததே?



64.  பட்டிக் கடாவில்

பட்டிக் கடாவில் வரும் அந்தகா உனைப் பார் அறிய
   வெட்டிப் புறம்கண்டு அலாது விடேன் வெய்ய சூரனைப்போய்
      முட்டிப் பொருத செவ் வேல் பெருமாள் திருமுன்பு நின்றேன்
         கட்டிப் புறப்படடா, சத்திவாள் என்றன் கையதுவே.



65.  வெட்டும் கடா

வெட்டும் கடா மிசைத்தோன்றி வெம் கூற்றன் விடும் கயிற்றால்
   கட்டும்பொழுது விடுவிக்கவேண்டும் கர அசலங்கள்
      எட்டும் குலகிரி எட்டும் விட்டு ஓட எட்டாத வெளி
         மட்டும் புதைய விரிக்கும் கலாப மயூரத்தனே!



66.  நீர்க் குமிழிக்கு

நீர்க் குமிழிக்கு நிகர் என்பர் யாக்கை நில்லாது செல்வம்
   பார்க்கும் இடத்து அந்த மின்போலும் என்பர் பசித்துவந்தே
      ஏற்கும் அவர்க்கு இட என்னின் எங்கேனும் எழுந்திருப்பார்
         வேல் குமரற்கு அன்பு இலாதவர் ஞானம் மிகவும் நன்றே!



67.  பெறுதற்கு அரிய

பெறுதற்கு அரிய பிறவியைப் பெற்றும் நின் சிறு அடியைக்
   குறுகிப்பணிந்து பெறக் கற்றிலேன் மதம் கும்பம் கம்பத்
      தறுகண் சிறுகண் சங்கிராம சயில சரசவல்லி
         இறுகத் தழுவும் கடக அசல பன்இரு புயனே.



68.  சாடும் சமர

சாடும் சமரத் தனிவேல் முருகன் சரணத்திலே
   ஓடும் கருத்தை இருத்தவல்லார்க்கு உகம் போய்ச் சகம்போய்
      பாடும் கவுரி பவுரிகொண்டாடப் பசுபதி நின்று
         ஆடும்பொழுது பரமாய் இருக்கும் அதீதத்திலே.



69.  தந்தைக்கு முன்னம்

தந்தைக்கு முன்னம் தனி ஞானவாள் ஒன்று சாதித்து அருள்
   கந்தச்சுவாமி எனைத் தேற்றிய பின்னர்க் காலன் வெம்பி
      வந்து இப்பொழுது என்னை என்செய்யலாம் சக்திவாள் ஒன்றினால்
         சிந்தத் துணிப்பன் தணிப்பு அரும் கோப திரிசூலத்தையே.



70.  விழிக்குத் துணை

விழிக்குத் துணை திரு மென்மலர்ப் பாதங்கள், மெய்ம்மை குன்றா
   மொழிக்குத் துணை முருகா எனும் நாமங்கள், முன்புசெய்த
      பழிக்குத் துணை அவன் பன்னிரு தோளும், பயந்த தனி
         வழிக்குத் துணை வடிவேலும் செங்கோடன் மயூரமுமே.



71.  துருத்தி எனும்படி

துருத்தி எனும்படி கும்பித்து வாயுவைச் சுற்றி முறித்து
   அருத்தி உடம்பை ஒறுக்கில் என்னாம் சிவலோகம் என்னும்
      குருத்தை அறிந்து முகம் ஆறு உடை குருநாதன் சொன்ன
         கருத்தை மனத்தில் இருத்தும் கண்டீர் முக்தி கைகண்டதே.



72.  சேந்தனைக் கந்தனை

சேந்தனைக் கந்தனைச் செங்கோட்டு வெற்பனைச் செஞ்சுடர்வேல்
   வேந்தனைச் செந்தமிழ் நூல் விரித்தோனை விளங்கு வள்ளி
      காந்தனைக் கந்தக் கடம்பனைக் கார் மயில்வாகனனைச்
         சாம்துணைப்போதும் மறவாதவர்க்கு ஒரு தாழ்வில்லையே.



73.  போக்கும் வரவும்

போக்கும் வரவும் இரவும் பகலும் புறம்பும் உள்ளும்
   வாக்கும் வடிவும் முடிவும் இல்லாதது ஒன்று வந்துவந்து
      தாக்கும் மனோலயம்தானே தரும் எனைத் தன் வசத்தே
         ஆக்கும் அறுமுகவா சொல்ல ஒணாது இந்த ஆனந்தமே.



74.  அராப்புனை

அராப்புனை வேணியன் சேய்அருள்வேண்டும் அவிழ்ந்த அன்பால்
   குராப்புனை தண்டை அம்தாள் தொழல்வேண்டும் கொடிய ஐவர்
      பராக்கறல் வேண்டும் மனமும் பதைப்புஅறல் வேண்டும் என்றால்
         இராப் பகலற்ற இடத்தே இருக்கை எளிதல்லவே.



75.  படிக்கின்றிலை

படிக்கின்றிலை பழநித் திருநாமம், படிப்பார் தாள்
   முடிக்கின்றிலை, முருகா என்கிலை, முசியாமல் இட்டு
      மிடிக்கின்றிலை, பரமானந்தம் மேற்கொள விம்மிவிம்மி
         நடிக்கின்றிலை, நெஞ்சமே தஞ்சம் ஏது நமக்கு இனியே?



76.  கோடாத வேதனுக்கு

கோடாத வேதனுக் கியான்செய்த குற்றமென் குன்றெறிந்த
   தாடாள னேதென் தணிகைக் குமரநின் றண்டையந்தாள்
      சூடாத சென்னியு நாடாத கண்ணுந் தொழாதகையும்
         பாடாத நாவு மெனக்கே தெரிந்து படைத்தனனே.



77.  சேல் வாங்கு 

சேல் வாங்கு கண்ணியர் வண்ணப் பயோதரம் சேர எண்ணி
   மால் வாங்கி ஏங்கி மயங்காமல் வெள்ளிமலை எனவே
      கால்வாங்கி நிற்கும் களிற்றான் கிழத்தி கழுத்தில் கட்டு
         நூல்வாங்கிடாது அன்று வேல்வாங்கி பூங்கழல் நோக்கு நெஞ்சே.



78.  கூர்கொண்ட வேலனை

கூர்கொண்ட வேலனைப் போற்றாமல் ஏற்றம் கொண்டாடுவிர்காள்!
   போர்கொண்ட காலன் உமைக் கொண்டுபோம் அன்று பூண்பனவும்
      தார்கொண்ட மாதரும் மாளிகையும் பணச் சாளிகையும்
         ஆர்கொண்டுபோவர் ஐயோ கெடுவீர் நும்அறிவுஇன்மையே.



79.  பந்தாடு மங்கையர்

பந்தாடு மங்கையர் செம்கயல் பார்வையில் பட்டு உழலும்
   சிந்த ஆகுலம்தனைத் தீர்த்து அருள்வாய் செய்யவேல் முருகா!
      கொந்தார் கடம்பு புடைசூழ் திருத்தணிக் குன்றினில் நிற்கும்
         கந்தா இளம்குமரா அமராவதி காவலனே.



80.  மாகத்தை முட்டி

மாகத்தை முட்டிவரும் நெடும்கூற்றன் வந்தால் என் முன்னே
   தோகைப் புரவியில் தோன்றி நிற்பாய் சுத்த நித்தமுத்தித்
      தியாகப் பொருப்பைத் திரிபுர அந்தகனை திரியம்பகனைப்
         பாகத்தில் வைக்கும் பரம கல்யாணி தன் பாலகனே.



81.  தாரா கணம்

தாரா கணம் எனும் தாய்மார் அறுவர் தரும் முலைப்பால்
   ஆராது உமைமுலைப்பால் உண்ட பாலன் அரையில் கட்டும்
      சீராவும் கையில் சிறுவாளும் வேலும் என் சிந்தையவே
         வாராது அகல், அந்தகா, வந்தபோது உயிர்வாங்குவனே!



82.  தகட்டில் சிவந்த

தகட்டில் சிவந்த கடம்பையும் நெஞ்சையும் தாள் இணைக்கே
   புகட்டிப் பணியப் பணித்து அருளாய் புண்டரீகன் அண்ட
      முகட்டைப் பிளந்து வளர்ந்து இந்திரலோகத்தை முட்டவெட்டிப்
         பகட்டில் பொருதிட்ட நிட்டூர சூரபயங்கரனே.



83.  தேங்கிய அண்டத்து

தேங்கிய அண்டத்து இமையோர் சிறைவிடச் சிற்றடிக்கே
   பூங்கழல் கட்டும் பெருமாள் கலாபப் புரவிமிசை
      தாங்கி நடப்ப முறிந்தது சூரன் தளம் தனிவேல்
         வாங்கி அனுப்பிடக் குன்றங்கள் எட்டும் வழிவிட்டவே.



84.  மைவரும் கண்டத்தர்

மைவரும் கண்டத்தர் மைந்த 'கந்தா' என்று வாழ்த்தும் இந்தக்
   கைவரும் தொண்டு அன்றி மற்று அறியேன் கற்ற கல்வியும் போய்ப்
      பை வரும் கேளும் பதியும் கதறப் பழகி நிற்கும்
         ஐவரும் கைவிட்டு மெய்விடும்போது உன் அடைக்கலமே.



85.  காட்டில் குறத்தி

காட்டில் குறத்தி பிரான் பதத்தே கருத்தைப் புகட்டின்
   வீட்டில் புகுதன் மிக எளிதே விழி நாசிவைத்து
      மூட்டிக் கபால மூலாதார நேர் அண்ட மூச்சை உள்ளே
         ஓட்டிப்பிடித்து எங்கும் ஒடாமற் சாதிக்கும் யோகிகளே.



86.  வேலாயுதன் சங்கு

வேலாயுதன் சங்கு சக்கராயுதன் விரிஞ்சன் அறியாச்
   சூலாயுதன் தந்த கந்தச்சுவாமி சுடர்க்குடுமிக்
      கால் ஆயுத கொடியோன் அருள் ஆய கவசம் உண்டு என்
         பால் ஆயுதம் வருமோ யமனோடு பகைக்கினுமே.



87.  குமரா சரணம்

'குமரா, சரணம் சரணம்!' என்று அண்டர் குழாம் துதிக்கும்
   அமராவதியில் பெருமாள் திருமுகம் ஆறு கண்ட
      தமராகி வைகும் தனியான ஞான தபோதனர்க்கு இங்கு
         எமராசன் விட்ட கடை ஏடு வந்து இனி என் செயுமே?



88.  வணங்கித் துதிக்க

வணங்கித் துதிக்க அறியா மனிதருடன் இணங்கிக்
   குணம் கெட்ட துட்டனை ஈடேற்றுவாய் கொடியும் கழுகும்
      பிணங்கத் துணங்கை அலகை கொண்டாடப் பிசிதர்தம் வாய்
         நிணம் கக்க விக்கிரம வேலாயுதம் தொட்ட நிர்மலனே.



89.  பங்கேருகன் எனை

பங்கேருகன் எனைப் பட்டு ஓலையில் இட பண்டு தளை
   தம் காலில் இட்டது அறிந்திலனோ? தனி வேல் எடுத்துப்
      பொங்கு ஓதம் வாய்விடப் பொன் அம் சிலம்பு புலம்ப வரும்
         எம் கோன் அறியின் இனி நான்முகனுக்கு இரு விலங்கே.



90.  மாலோன் மருகனை

மாலோன் மருகனை மன்று ஆடி மைந்தனை வானவர்க்கு
   மேலான தேவனை மெய்ஞ்ஞான தெய்வத்தை மேதினியில்
      சேல் ஆர் வயல் பொழில் செங்கோடனைச் சென்று கண்டு தொழ
         நாலாயிரம் கண் படைத்திலனே அந்த நான்முகனே!



91.  கருமான் மருகனை

கருமால் மருகனைச் செம்மான் மகளைக் களவுகொண்டு
   வரும் ஆகுலவனைச் சேவல் கைக்கோளனை வானம் உய்யப்
      பொரும் மாவினைச் செற்ற போர்வேலனைக் கன்னிப் பூகம் உடன்
         தருமா மருவு செங்கோடனை வாழ்த்துகை சால நன்றே.



92.  தொண்டர் கண்டு

தொண்டர் கண்டு அண்டி மொண்டு உண்டு இருக்கும் சுத்தஞானமெனும்
   தண்டை அம் புண்டரிகம் தருவாய்! சண்ட தண்ட வெம் சூர்
      மண்டலம்கொண்டு பண்டு அண்டர் அண்டம்கொண்டு மண்டி மிண்டக்
         கண்டு உருண்டு அண்டர் விண்டு ஓடாமல் வேல்தொட்ட காவலனே.



93.  மண் கமழ் உந்தி

மண் கமழ் உந்தித் திருமால் வலம்புரி ஓசை அந்த
   விண் கமழ் சோலையும் வாவியும் கேட்டது வேல் எடுத்துத்
      திண்கிரி சிந்த விளையாடும் பிள்ளைத் திரு அரையில்
         கிண்கிணி ஓசை பதிநால் உலகமும் கேட்டதுவே.



94.  தெள்ளிய ஏனலில்

தெள்ளிய ஏனலில் கிள்ளையைக் கள்ளச் சிறுமி எனும்
   வள்ளியை வேட்டவன் தாள் வேட்டில சிறுவள்ளை தள்ளித்
      துள்ளிய கெண்டையைத் தொண்டையைத் தோதகச் சொல்லை நல்ல
         வெள்ளிய நித்தில வித்தார மூரலை வேட்ட நெஞ்சே.



95.  யான் தான் எனும்

யான், தான் எனும் சொல் இரண்டும் கெட்டால் அல்லது யாவருக்கும்
   தோன்றாது சத்தியம் தொல்லைப்பெருநிலம் சூகரம் ஆய்
      கீன்றான் மருகன் முருகன் கிருபாகரன் கேள்வியினால்
         சான்று ஆரும் அற்ற தனி வெளிக்கே வந்து சந்திப்பதே.



96.  தடம் கொற்ற வேள்

தடம் கொற்ற வேள் மயிலே! இடர்தீரத் தனிவிடில் நீ
   வடக்கில் கிரிக்கு அப்புறத்து நின்தோகையின் வட்டம் இட்டுக்
      கடலுக்கு அப்புறத்தும் கதிர்க்கு அப்புறத்தும் கனகசக்ரத்
         திடர்க்கு அப்புறத்தும் திசைக்கு அப்புறத்தும் திரிகுவையே.



97.  சேலில் திகழ்

சேலில் திகழ் வயல் செங்கோடை வெற்பன் செழுங்கலபி
   ஆலித்து அநந்தன் பணாமுடி தாக்க அதிர்ந்து அதிர்ந்து
      காலில் கிடப்பன மாணிக்க ராசியும் காசினியைப்
         பாலிக்கும் மாயனும் சக்ராயுதமும் பணிலமுமே.



98.  கதிதனை ஒன்றை

கதிதனை ஒன்றையும் காண்கின்றிலேன் கந்தவேல்முருகா!
   நதிதனை அன்ன பொய்வாழ்வில் அன்பாய் நரம்பால் பொதிந்த
      பொதிதனையும் கொண்டு திண்டாடுமாறு எனைப் போதவிட்ட
         விதிதனை நொந்துநொந்து இங்கே என்றன் மனம் வேகின்றதே.



99.  காவிக் கமல

காவிக் கமலக் கழலுடன் சேர்த்து என்னைக் காத்தருளாய்!
   தூவிக்குல மயில்வாகனனே துணை ஏதும் இன்றித்
      தாவிப்படரக் கொழுகொம்பு இலாத தனிக்கொடிபோல்
         பாவித் தனிமனம் தள்ளாடி வாடிப் பதைக்கின்றதே.



100.  இடுதலைச் சற்றும்

இடுதலைச் சற்றும் கருதேனைப் போதம் இலேனை அன்பால்
   கெடுதல் இலா தொண்டரில் கூட்டியவா! கிரௌஞ்ச வெற்பை
      அடுதலைச் சாத்தித்த வேலோன் பிறவி அற இச் சிறை
         விடுதலைப்பட்டது, விட்டது பாச வினை விலங்கே.



101.  சலம் காணும்

சலம் காணும் வேந்தர்தமக்கும் அஞ்சார் யமன்சண்டைக்கு அஞ்சார்
   துலங்கா நரகக்குழி அணுகார் துட்ட நோய் அணுகார்
      கலங்கார் புலிக்கும் கரடிக்கும் யானைக்கும் கந்தன் நன் நூல்
         அலங்காரம் நூற்றுள் ஒருகவிதான் கற்று அறிந்தவரே.



102.  திருவடியும் தண்டையும்

திருவடியும் தண்டையும் சிலம்பும் சிலம்பு ஊடுருவப்
   பொரு வடிவேலும் கடம்பும் தடம்புயம் ஆறிரண்டும்
      மருவடிவு ஆன வதனங்கள் ஆறும் மலர்க் கண்களும்
         குருவடிவாய் வந்து என் உள்ளம் குளிரக் குதிகொண்டவே.



103.  இராப் பகலற்ற

இராப் பகலற்ற இடம்காட்டி யான் இருந்தே துதிக்கக்
   குராப்புனை தண்டை அம் தாள் அருளாய்; கரிகூப்பிட்ட நாள்
      கராப்படக் கொன்ற கரிபோற்ற நின்ற கடவுள் மெச்சும்
         பராக்கிரம வேல நிருத சங்கார பயங்கரனே!



104.  செங்கேழடுத்த

செம் கேழ் அடுத்த சின வடிவேலும் திருமுகமும்
   பங்கே நிரைத்த நல் பன்னிருதோளும் பதுமமலர்க்
      கொங்கே தரளம் சொரியும் செங்கோடைக் குமரன் என
         எங்கே நினைப்பினும் அங்கே என்முன் வந்து எதிர் நிற்பனே.



105.  ஆவிக்கு மோசம்

ஆவிக்கு மோசம் வருமாறு அறிந்து உன் அருட்பதங்கள்
   சேவிக்க என்று நினைக்கின்றிலேன் வினைதீர்த்து அருளாய்
      வாவித் தட வயல் சூழும் திருத்தணி மாமலைவாழ்
         சேவல் கொடி உடையானே அமர சிகாமணியே.



106.  கொள்ளித் தலையில்

கொள்ளித் தலையில் எறும்பு அதுபோலக் குலையும் என்றன்
   உள்ளத் துயரை ஒழித்து அருளாய் ஒருகோடி முத்தம்
      தெள்ளிக் கொழிக்கும் கடல் செந்தில் மேவிய சேவகனே
         வள்ளிக்கு வாய்த்தவனே மயில் ஏறிய மாணிக்கமே!



107.  சூலம் பிடித்து

சூலம் பிடித்து எம பாசம் சுழற்றித் தொடர்ந்துவரும்
   காலன் தனக்கு ஒருகாலும் அஞ்சேன்; கடல்மீது எழுந்த
      ஆலம் குடித்த பெருமான் குமாரன் அறுமுகவன்
         வேலும் திருக்கையும் உண்டே நமக்கு ஒரு மெய்த்துணையே!
