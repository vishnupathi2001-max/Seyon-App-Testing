உலகம் உவப்ப வலன் ஏர்பு திரிதரு

 பலர்புகழ் ஞாயிறு கடல்கண் டாஅங்கு

 ஓஅற இமைக்கும் சேண்விளங்கு அவிர்ஒளி ...



உறுநர்த் தாங்கிய மதன் உடை நோன்தாள்

 செறுநர்த் தேய்த்த செல் உறழ் தடக்கை

 மறு இல் கற்பின் வாள்நுதல் கணவன் ...



கார்கோள் முகந்த கமம் சூல் மாமழை

 வாள்போழ் விசும்பில் வள்உறை சிதறி

 தலைப்பெயல் தலைஇய தண்நறுங் கானத்து

 இருள்படப் பொதுளிய பராரை மராஅத்து

 உருள்பூந் தண்தார் புரளும் மார்பினன் ...



மால்வரை நிவந்த சேண்உயர் வெற்பில்

 கிண்கிணி கவைஅய ஒண்செஞ் சீறடி

 கணைக்கால் வாங்கிய நுசுப்பின் பணைத்தோள்

 கோபத்து அன்ன தோயாப் பூந்துகில்

 பல்காசு நிரைத்த சில்காழ் அல்குல்

 கைபுனைந்து இயற்றாக் கவின்பெறு வனப்பின்

 நாவலொடு பெயரிய பொலம்புனை அவிர்இழை

 சேண்இகந்து விளங்கும் செயிர்தீர் மேனி ...



துணையோர் ஆய்ந்த இணைஈர் ஓதிச்

 செங்கால் வெட்சிச் சீறிதழ் இடைஇடுபு

 பைந்தாள் குவளைத் தூஇதழ் கிள்ளி

 தெய்வ உத்தியொடு வலம்புரி வயின்வைத்து

 திலகம் தைஇய தேம்கமழ் திருநுதல்

 மகரப் பகுவாய் தாழமண் ணுறுத்து

 துவர் முடித்த துகள்அறும் உச்சிப்

 பெருந்தண் சண்பகம் செரீஇ கருந்தகட்டு

 உளைப்பூ மருதின் ஒள்இணர் அட்டி

 கிளைக்கவின்று எழுதரு கீழ்நீர்ச் செவ்வரும்பு

 இணைப்புறு பிணையல் வளைஇ ...



... ... ... துணைத்தக

 வண்காது நிறைந்த பிண்டி ஒண்தளிர்

 நுண்பூண் ஆகம் திளைப்பத் திண்காழ்

 நறுங்குறடு உரிஞ்சிய பூங்கேழ்த் தேய்வை

 தேம்கமழ் மருது இணர்கடுப்பக் கோங்கின்

 குவிமுகிழ் இளமுலைக் கொட்டி விரிமலர்

 வேங்கை நுண்தாது அப்பிக் காண்வர

 வெள்ளில் குறுமுறி கிள்ளுபு தெரியா

 கோழி ஓங்கிய வென்றுஅடு விறல்கொடி

 வாழிய பெரிது என்று ஏத்திப் பலருடன்

 சீர்திகழ் சிலம்பு அகம் சிலம்பப் பாடி

 சூரர மகளிர் ஆடும் சோலை ...



மந்தியும் அறியா மரன்பயில் அடுக்கத்து

 சுரும்பும் மூசாச் சுடர்ப்பூங் காந்தள்

 பெருந்தண் கண்ணி மிலைந்த சென்னியன் ...



பார்முதிர் பனிக்கடல் கலங்க உள்புக்கு

 சூர்முதல் தடிந்த சுடர்இலை நெடுவேல் ...



உலறிய கதுப்பின் பிறழ்பல் பேழ்வாய்

 சுழல்விழிப் பசுங்கண் சூர்த்த நோக்கின்

 கழல்கண் கூகையொடு கடும்பாம்பு தூங்கப்

 பெருமுலை அலைக்கும் காதின் பிணர்மோட்டு

 உருகெழு செலவின் அஞ்சுவரு பேய்மகள்

 குருதிஆடிய கூர்உகிர்க் கொடு விரல்

 கண்தொட்டு உண்ட கழிமுடைக் கருந்தலை

 ஒண்தொடித் தடக்கையின் ஏந்தி வெருவர

 வென்று அடு விறல்களம் பாடித் தோள்பெயரா

 நிணம்தின் வாயள் துணங்கை தூங்க ...



இருபேர் உருவின் ஒருபேர் யாக்கை

 அறுவேறு வகையின் அஞ்சுவர மண்டி

 அவுணர் நல்வலம் அடங்கக் கவிழ்இணர்

 மாமுதல் தடிந்த மறுஇல் கொற்றத்து

 எய்யா நல்இசை செவ்வேல் சேஎய் ...



சேவடி படரும் செம்மல் உள்ளமொடு

 நலம்புரி கொள்கைப் புலம்பிரிந்து உறையும்

 செலவுநீ நயந்தனை ஆயின் பலஉடன்

 நன்னர் நெஞ்சத்து இன்னசை வாய்ப்ப

 இன்னே பெறுதி நீமுன்னிய வினையே ...



செருப் புகன்றுஎடுத்த சேண்உயர் நெடுங்கொடி

 வரிப்புனை பந்தொடு பாவை தூங்க

 பொருநர்த் தேய்த்த போர் அருவாயில்

 திருவீற்றிருந்த தீதுதீர் நியமத்து

 மாடம் மலிமறுகின் கூடல் குடவயின்

 இருஞ்சேற்று அகல்வயல்விரிந்து வாய்அவிழ்ந்த

 முள்தாள் தாமரைத் துஞ்சி வைகறைக்

 கள்கமழ் நெய்தல் ஊதி எல்படக்

 கண்போல் மலர்ந்த காமரு சுனைமலர்

 அஞ்சிறை வண்டின் அரிக்கணம் ஒலிக்கும்

 குன்று அமர்ந்து உறைதலும் உரியன், அதான்று ...



